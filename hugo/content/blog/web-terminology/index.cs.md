---
draft: false
title: "Webová terminologie"
description: "Prvním krok pro kvalitní web je vytvoření kvalitního zadání. Proto je potřeba komunikovat s odborníky v jejich řeči. Naučte se základní terminologii odborníků."
date: 2023-12-11
categories: ["Produkt", "Web"]
og: "cover.webp"
---

Prvním krokem pro kvalitní web je vytvoření kvalitního zadání. Pro to je ale důležité pochopit základní terminologii, kterou webaři používají.

A proč tedy potřebujete znát názvosloví webařů?

Při zadávání a tvorbě webu se setkáte se spoustou pojmů, které firma nebo specialista bude používat. Pro to, aby konverzace mezi vámi a vaším dodavatelem byla co nejjednodušší a nejsrozumitelnější, je dobré znát alespoň některé pojmy.

Pojmy, které využívají designéři, webaři nebo marketéři se vám také mohou hodit, pokud si budete vlastní web chtít sestavit sami. Lépe pochopíte, co hledáte, jaké prvky používáte, jak se orientovat v nástrojích pro tvorbu webových stránek a na co se při jejich tvorbě potřebujete soustředit.

- [Designová terminologie](#designová-terminologie)
- [Terminologie marketérů](#terminologie-marketérů)
- [Produktové názvosloví](#produktové-názvosloví)
- [Technické názvosloví](#technické-názvosloví)
- [Procesní terminologie](#procesní-terminologie)

## Designová terminologie

**ABOVE THE FOLD** – hero sekce – termín je převzaný z novin, konkrétně z horní části, která je vidět před přeložením. Na webu jde o část stránky, která je vidět po načtení.

**CX** – customer experience – zákaznická zkušenost, je souhrn toho, co uživatel cítí, co si myslí a co používá při interakci a kontaktu s vaším produktem.

**A11Y** – accessibility – přístupnost webových stránek a aplikací je koncept, který dovoluje lidem s dlouhodobým nebo krátkodobým zdravotním postižením ovládat tyto weby nebo aplikace. Přístupnost má za úkol vytvořit prostředí, které je intuitivní a snadno ovladatelné pro všechny uživatele. Zjednodušeně se jedná o snadnou ovladatelnost pro všechny.

**IxD** – interaction experience design – design interakcí uživatele s webem, produktem nebo službou. Skládá se z pěti rozměrů: texty, vizuální vjemy, fyzické objekty a prostory, čas a chování.

**LOW FIDELITY PROTOTYPE** – ten nejjednodušší prototyp. Náčrt průchodu uživatele webem, aplikací nebo službou. Obvykle nakreslený tužkou na papír.

**CUSTOMER JOURNEY MAP** – mapa cesty zákazníka (nebo také návštěvníka), která zahrnuje každou interakci zákazníka s vaší službou, značkou nebo produktem.

**MOCK-UP** – jednoduchý grafický návrh webu, který není interaktivní a který představuje vzhled a uspořádání webových stránek. Jeho hlavním účelem je vizualizace webových stránek.

**WIREFRAME** – drátěný model "dráťák" – je jednoduchá skica webu. Velice zjednodušený pohled na rozložení prvků webu a strukturu webu.

**MOODBOARD** – vizuální způsob, jak designér může získat představu o vizuálním stylu, který se vám líbí, a díky tomu navrhnout grafický koncept produktu. Zároveň slouží jako zdroj inspirace, nápadů a nálad k určitému projektu.

**RESPONSIVE WEB DESIGN** – responzivní design webu – design, který se adaptuje na různé šířky prohlížeče tak, aby se při každém rozlišení obsah zobrazoval správně.

**STYLE GUIDE** – dokument nebo soubor dokumentů, které popisují, jak použít design nebo branding v reálném a digitálním prostředí. Style guide popisuje, jak využít jednotlivé prvky a styly tak, aby byla zajištěna konzistence napříč organizací.

**UI** – User Interface – uživatelské rozhraní je grafické zobrazení rozhraní. Zobrazuje všechny prvky (využití barev, tlačítka, ikony, styl textu), jejich uspořádání a vizualizaci.

**UX** – User Experience – uživatelská zkušenost. Jedna z nejdůležitějších součástí designu webových stránek nebo jakéhokoli digitálního produktu. UX je design zaměřený na interakce uživatele s rozhraním. Jeho úkolem je, aby tyto interakce byly co nejpřirozenější a nejjednodušší.

## Terminologie marketérů

**KONVERZE** – stav, kdy zákazník/návštěvník provede požadovanou akci. Například odešle poptávkový formulář nebo objedná zboží.

**KONVERZNÍ TRYCHTÝŘ** – sales funnel – popis cesty potenciálního zákazníka. Od prvního kontaktu s produktem nebo službou až po nákup.

**LEAD / LEEDS** – hot, warm nebo cold lead – ve všech případech se jedná o potencíální zákazníky podle stupně zájmu. **Hot** – je rozhodnutý produkt koupit, **Warm** – má vážný zájem, ale potřebuje postrčit, **Cold** – potřebuje přesvědčit, že produkt opravdu potřebuje.

**MARKETINGOVÁ STRATEGIE** – plán a organizace marketingových aktivit, které pomáhají získat více zákazníků a vydělat více peněz.

**NEWSLETTER** – e-mailová kampaň, která má za úkol informovat o novinkách nebo slevách. Také slouží jako zdroj sdílení know‑how a budování vztahu se zákazníky.

**HEATMAP** – graficky vyobrazená data o interakci uživatele v aplikaci nebo webových stránkách.

**SEO** – [Search Engine Optimization](/blog/what-is-seo/) – optimalizace pro vyhledávače je soubor technik, který pomáhá webům získávat lepší hodnocení v jednotlivých vyhledávačích jako Google, Yahoo, Bing nebo DuckDuckGo.

**SESSION** – jedna návštěva uživatele na webu. Jedná se o časový úsek od navštívení stránky uživatelem až po její opuštění.

**SESSION REPLAY** – záznam jedné návštěvy. Záznam je možné pořídit pomocí různých nástrojů. Záznam může zahrnovat pohled uživatele, vstup uživatele, jednotlivá kliknutí nebo jednotlivé události.

**PERSONA** – marketingová persona je popis zákazníka jako modelového uživatele služby, produktu, webu nebo aplikace. Pomáhá s pochopením zákazníka, jeho motivace a toho, co hledá.

## Produktové názvosloví

**KPI** – Key Performance Indicators – klíčové výkonnostní metriky nebo ukazatele. KPI se používají k měření úspěchu při dosahování cílů. Například měření ekonomických cílů, měření růstu, výkonu reklamních kampaní a podobně.

**MVP** – Minimum Viable Product – minimální životaschopný produkt, který plní požadovanou funkci. Jeho cílem je co nejrychleji získat zpětnou vazbu od uživatelů.

**BOTTLENECK** – úzké místo, které ovlivňuje průchod celého procesu. Pokud v obchodě máte 3 pokladny, na kterých můžete odbavit 300 lidí za hodinu, a máte 500 zákazníků za hodinu, tak vaše úzké místo je nedostatečná kapacita pokladen.

**PROTOTYP** – funkční část aplikace nebo produktu určená pro testování a ověřování. Prototyp umožní otestovat koncept u reálných uživatelů ještě před nákladnou implementací a realizací. Můžete si ověřit funkčnost návrhu a upravit řešení podle zpětné vazby.

**ROADMAP** – střednědobý harmonogram digitálního produktu. Plán rozvoje v střednědobém časovém horizontu. Plán cesty, kde jednotlivé milníky jsou projekty.

**SCOPE** – rozsah projektu nebo zadání.

**STAKEHOLDER** – jakákoli zainteresovaná osoba nebo skupina, která má vliv nebo zájem o produkt, službu, projekt nebo jakoukoli aktivitu organizace.

**TOTAL COST OF OWNERSHIP** – kompletní cena za tvorbu, provoz. Zahrnuje náklady na zadání, výzkum, tvorbu testování, provoz a údržbu produktu.

**TOUCH POINT** – kontaktní místo, kde se uživatel seznamuje nebo potkává se službou, produktem nebo nabídkou.

**VALUE PROPOSITION CANVAS** – nástroj používaný k vytváření a vizualizaci hodnotového návrhu produktu nebo služby. Plán, který firmám a podnikatelům ukazuje, jak lépe porozumět potřebám zákazníků a jak mohou jejich produkty nebo služby tyto potřeby naplnit.

**BRIEF** – dokument, který popisuje a vysvětluje potřeby klienta. Každý brief by měl obsahovat hlavní informace o projektu, stručný popis projektu a jeho kontext, nadefinované cíle, popis cílových skupin, požadavky na design, základní výstupy, termíny nebo základní harmonogram a omezení projektu.

**BUSINESS CASE** – dokument, který zahrnuje přínosy projektu a zdůvodňuje, proč ho realizovat.

**COMPLIENCE** – soulad s pravidly a předpisy, které je nutné splňovat. Jedná se například o ochranu osobních údajů nebo soulad se zákonem o přístupnosti.

**CMS** – Content Management System – systém pro správu obsahu. Dovoluje správci snadno upravit obsah stránky bez potřeby zasahovat do kódu.

**CRM** – Customer Relationship Management – systém pro správu zákazníků. Seznam zákazníků a jejich řízení v prodejním cyklu. Jednotliví zákazníci jsou uvedeni se záznamem kontaktu a dalšími informacemi. Systém pomáhá efektivně řídit prodej a komunikaci se zákazníky.

### Druhy webových stránek

**WEBOVÁ APLIKACE** – je stránka, která pomocí webového rozhraní umožňuje uživatelům provádět různé úkony, komunikovat s daty nebo provádět konkrétní funkce přes internet. Webové aplikace podobně jako mobilní aplikace jsou specifické svou interaktivitou a funkcionalitou.

**WEBOVÁ PREZENTACE** – prezentační webová stránka, na které většinou firmy nebo jednotlivci nabízejí své služby. Může také sloužit pro informování návštěvníků.

**BLOG** – webové stránky pro psaní článků a sdílení informací.

**INTRANET** – webová stránka nebo aplikace pro interní potřeby firmy. Může se jednat o informační platformu, školící centrum nebo interní plánování.

**E-SHOP / E-COMMERCE** – online obchod, na kterém jsou nabízeny reálné produkty, předplatné, online kurzy nebo poukázky.

## Technické názvosloví

**RELEASE TO PRODUCTION** – vydání do produkční verze produktu. To zahrnuje vydání kompletního produktu (vypuštění produktu na trh) nebo vydání jeho úprav a změn do prostředí, které je dostupné uživatelům.

**SSL** – protokol pro šifrování komunikace mezi webem, prohlížečem a návštěvníkem.

**BUG** – technická chyba nebo defekt. Při vývoji jde o chybu kódu nebo chybu v zadání. Chybou může být i nesrozumitelnost a nefunkčnost části webu.

**COOKIES** – malé textové soubory, které obsahují informace a data o návštěvě daného webu. Mohou se používat pro ovládání prvků webových stránek nebo měření návštěvnosti webu.

**DNS** – Domain Name Server – doménový server. Server, který funguje jako telefonní seznam internetu. Lidé přistupují na internetové stránky pomocí doménových jmen jako např. _seznam.cz_. Webové prohlížeče poté přistupují k tomuto serveru, aby adresy přeložili do IP adres a mohli načíst zdrojový obsah stránek.

**CLIENT SIDE / SERVER SIDE** – jsou části aplikace s určeným účelem. Client side neboli klientská strana je určena pro přístup ke službě klientem. Server side neboli strana serveru je služba běžící na serveru, zpracovávající data a logiku aplikace. Zároveň server side logika odděluje prezentaci od datového modelu.

**HOSTING** – služba, která umožňuje umístit a uchovat webovou stránku nebo aplikaci na internetu. Je to pronájem úložiště, které je neustále připojené k internetu a je dostupné z určité adresy.

## Procesní terminologie

**WATERFALL** – vodopádové metodiky – metoda vývoje softwaru, který probíhá ve fázích nebo v dlouhých blocích. Takový vývoj je časově náročný a výsledná aplikace je funkční teprve na konci celého vývojového cyklu. Ten může trvat několik měsíců.

**AGILE** – agilní metodiky – metodika agilního vývoje si zakládá na postupném a opakujícím se procesu tvorby softwaru. Klade důraz na postupný vývoj, časté dodávání částí projektu a průběžné zlepšování, s cílem rychle reagovat na změny. Zadavatel má díky tomuto postupu možnost rychle získat zpětnou vazbu a díky tomu i rychle ověřit dosažené cíle. Protikladem je vodopádový model vývoje.

**ITERACE** – je to proces opakování. Vývoj softwaru projde potřebnými fázemi jako jsou návrh, vývoj, testování a spuštění. Tento proces se následně v krátkých intervalech opakuje a vždy přidá něco nového nebo zlepší stávající funkce.
