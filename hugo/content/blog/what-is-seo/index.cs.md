---
draft: false
title: "Co je to SEO: optimalizace webu pro vyhledávače"
description: "Vytvořte kvalitní SEO základ pro váš web. Objevte klíčové kroky pro zvýšení návštěvnosti, lepší pozici ve vyhledávačích a výkonnost vašich stránek."
date: 2023-12-18
lastMod: 2024-01-07
categories: ["seo"]
og: "cover.webp"
---

Jak to, že když vyhledáváte informace, produkty nebo služby online _(třeba na Googlu)_, tak se některé stránky zobrazují jako první ve vyhledávači? **Je to díky SEO** – optimalizaci pro vyhledávače (anglicky Search Engine Optimization). SEO není pouze o tom být vidět jako první ve vyhledávání, ale o tom být nejrelevantnější a nejhodnotnější možností pro vyhledávací dotazy uživatelů.

Díky vyšší pozici ve výsledcích vyhledávání se zvedá vaše viditelnost, návštěvnost, i důvěryhodnost pro vaše potenciální zákazníky.

Kvalitní SEO a jeho optimalizace zajistí, že budete na internetu vidět v organických (neplacených) výsledcích vyhledávání. SEO vám také zvýší a zkvalitní návštěvnost vašich webových stránek. Zjednodušeně SEO slouží pro získání více návštěvníků, kteří se skutečně zajímají o to, co na webu nabízíte.

Pokud nemáte vyřešené SEO, přicházíte o velké množství návštěvníků a potenciálních zákazníků, kteří používají internetové vyhledávače _(jako Google, Seznam, Bing nebo Yahoo)_.

## Co je to SEO?

SEO (Search Engine Optimization) optimalizace je proces zlepšování obsahu a struktury webových stránek. Pomáhá zvyšovat jejich viditelnost, relevantnost a umístění v organických výsledcích vyhledávání (např. Google).

Hlavní výhoda SEO je jeho zaměření na organické hodnocení. To znamená, že nemusíte platit (na rozdíl od PPC reklamy), aby vás vyhledávače zobrazovaly.

### Klíčové součásti SEO

Pro optimalizaci stránek ve vyhledávači Google existují 3 hlavní oblasti, které je nutné řešit: on‑page SEO _(SEO na stránce)_, off‑page SEO _(SEO mimo stránku)_ a technické SEO.

- **On-page SEO** je optimalizace jednotlivých stránek, zlepšování jejich pozice ve vyhledávačích a získávání kvalifikovanější návštěvnosti.
- **Off-page SEO** se zaměřuje na zvyšování důvěryhodnosti webu pro vyhledávače a budování odkazů z jiných stránek.
- **Technické SEO** se zabývá strukturou a technickým řešením webových stránek, jako je rychlost načítání stránek, přizpůsobení pro telefony, strukturovaná data nebo zabezpečení.

## Jak SEO funguje?

V každém vyhledávači trochu jinak. Ale přesný popis toho, jak internetové vyhledávače fungují, je tajemství. Kdyby totiž každý věděl, jak vyhledávače fungují, tak by tvořili přesně takový obsah, aby jejich stránka byla na prvních pozicích. Tím bychom přišli o relevantnost výsledků vyhledávání.

Díky dlohodobému pozorování, měření a náznaků od Googlu nám ale pomohly lépe pochopit jak internetové vyhledavače fungují a jaký je jejich _"oblíbený"_ obsah.

SEO se neustále vyvijí. Google i jiné společnosti neustále upravují algoritmy, pro vyhledavače a snaží se maximalizovat relevantnost výsledků. Nejvýznamnější algoritmus pro vyhledávače je **PageRank**, kterým Google nastavil standard pro vyhledavače. Tento algoritmus tvoří absolutní základ toho, jak Google v dnešní době zobrazuje výsledky vyhledávání.

### PageRank: základ vyhledávání, který redefinoval pravidla

PageRank je v dnešní době základem vyhledávání na Googlu. Tento algoritmus je matematický vzorec, který měří kvalitu stránek, podle relevance odkazů, které na stránku odkazují.

PageRank, tak nadefinoval oblast SEO známou jako linkbuilding (budování sítě odkazů).

V minulosti, kdy SEO bylo v začátcích a vyhledavače teprve vznikaly byl tento algoritmus pro SEO nejdůležitější. Dnes je PageRang součástí mnoha jiných algoritmů, které využívají umělou inteligenci a strojové učení.

## Proč je SEO tak důležité?

SEO vám na rozdíl od placené reklamy (SEA – Search Engine Advertising) pomůže přinést více kvalifikovaných návštěv. Navíc 94 % prokliků ve vyhledávačích vede na organické výsledky.

Placená reklama vám sice dovolí zobrazovat se nad organickými výsledky a být na prvních pozicích, ale jen do doby, než přestanete za reklamu platit.

Podle dat z [backlinko.com](https://backlinko.com/seo-stats) jsou největším zdrojem návštěv webů vyhledávače, které tvoří téměř 60 %.

- Stránky na 1. pozici ve vyhledávači Google získávají přibližně 32 % všech prokliků.
- Prvních 5 organických výsledků získá 67,6 % všech kliknutí.
- 49 % marketérů uvádí, že **organické vyhledávání má nejlepší ROI** ze všech marketingových kanálů.

Dobře optimalizované SEO vám tedy přinese pomalejší, ale stabilní nárůst návštěv.

## Rozdíl mezi SEO a PPC

SEO i PPC reklama patří do SEM (marketing ve vyhledávání). Obě tyto oblasti mají svou roli a je dobré je kombinovat.

Jak jsme psali výše, SEO vám pomáhá zlepšit pozici ve vyhledávačích nebo také v organickém vyhledávání.

PPC reklamy (Pay Per Click česky Platba za kliknutí) je forma internetové reklamy, za kterou zaplatíte až po kliknutí uživatele. Nejčastější typy PPC reklam jsou vyhledávací PPC reklama a banerová PPC reklama. **Vyhledávací PPC reklama** se zobrazuje jako několik prvních výsledků ve vyhledávači. **Banerová PPC reklama** pak funguje jako grafické bannery na některých internetových stránkách.

## Základy SEO marketingu

Pokud půjdeme do detailu, SEO marketing je velice komplexní a skládá se z mnoha oblastí a komponent. Mezi hlavní patří:

- **Analýza klíčových slov**
- **Tvorba obsahu**
- **On-page SEO**
- **Off-page SEO**
- **Technické SEO**

Nečekejte, že se výsledky dostaví okamžitě. Nějakou dobu bude trvat, než vaše strategie zafunguje a než Google a jiné společnosti zaindexují vaše změny V některých případech to může trvat hodiny, dny nebo týdny. Doba se odvíjí od velikosti webu a jeho autority.

### Analýza klíčových slov

Klíčová slova jsou absolutním základem SEO strategie. Pokud nikdo nevyhledává, o čem píšete, nemůžete získat organickou návštěvnost. Proto je důležité dělat analýzy klíčových slov. Pokud je neuděláte, jdete do vysokého rizika a výsledek se nemusí dostavit.

Ale žádný strach, analýza klíčových slov (alespoň v základní formě) není raketová věda a můžete se jí naučit.

Nejlepší SEO strategie zahrnují konstantní obnovování analýzy klíčových slov. Většinou v rámci pravidelného SEO plánování, které může probíhat v různých intervalech (měsíčně nebo čtvrtletně).

### Tvorba obsahu

Asi jste slyšeli nebo narazili na spojení: _"Obsah je král."_ Pokud ne, tak zjednodušeně znamená, že obsah a jeho kvalita jsou hlavní metrikou pro umístění ve výsledcích vyhledávání.

To je hlavně kvůli tomu, že jedním z cílů Googlu je _[Přinášet co nejrelevantnější a nejspolehlivější informace.](https://www.google.cz/search/howsearchworks/our-approach/)_ Pokud chcete, aby se vaše stránky umisťovaly na prvních pozicích, zaměřte se na kvalitu vašeho obsahu.

Obsah má 3 hlavní komponenty: kvalita, důvod vyhledávání a aktuálnost obsahu.

#### Jak vytvářet kvalitní obsah:

1. Pochopte, co uživatelé hledají.
2. Vyprofilujte si vaše cílové skupiny.
3. Rozdělte text do menších bloků.
4. Vytvářejte obsah, který je užitečný a kompletní.
5. Obsah aktualizujte.

### On-page SEO

On-page SEO (nebo SEO na stránce) je proces optimalizace individuálních stránek. Soustředí se na snadnější porozumění obsahu a pochopení jeho struktury Googlem a ostatními vyhledávači.

On-page SEO se také zabývá tvorbou obsahu, strukturou kódu, pochopením uživatelů a využitím **_meta značek_**.

#### Struktura obsahu

Pokud podnikáte ve vysoce konkurenčním prostředí, tvořit kvalitní obsah nestačí. Stejně důležité jako kvalitní obsah je, jak a proč lidé vyhledávají.

Zároveň nedává smysl kopírovat obsah, který se umisťuje na prvních příčkách. Vždy je potřeba přidat něco unikátního a dokázat vlastní odbornost nebo zkušenost.

**Ve zkratce je důležité zaměřit se na tyto oblasti:**

- Tvořte obsah i podle toho, co uživatelé hledají a co chtějí vědět.
- V obsahu nabídněte něco unikátního, ať už váš pohled nebo konkrétní zkušenost.
- Dokažte vlastní odbornost nebo zkušenost.
- Použijte smysluplné prolinkování externích i interních linků.

#### Struktura kódu

Velkým pomocníkem pro vyhledávače je správná struktura kódu. Díky tomu mohou snadno obsahu porozumět.

Prvním velkým tématem je sémantické HTML. To je kód, který lépe popisuje strukturu obsahu. Značky jako `<article>`, `<main>`, `<footer>`, `<header>` nebo `<nav>` o sobě řeknou mnohem více než `<div>`, který obaluje hromadu obsahu.

Stejně tak důležité je udržet správnou posloupnost nadpisů, kde by každá stránka měla mít jeden nadpis první úrovně `<h1>` a následně využívat nadpisy 2. až 6. úrovně `<h2>...<h6>` pro rozdělení obsahu.

Pokud používáte obrázky, mohou vám pomoci v organickém vyhledávání. Google totiž využívá data i z obrázků, jako jsou **název souboru** nebo **popis obrázku**. Google také dovoluje vyhledávat pomocí obrázků, takže se klidně může stát, že někdo navštíví vaši stránku právě díky tomuto typu vyhledávání.

Proto je dobré na vašem webu používat popisné názvy obrázků a používat popisy obrázků:

```
<img src="[cesta-k-obrazku]/nazev-obrazku.jpg" alt="Popis obrazku">
```

Název obrázku a jeho popis by měl dávat smysl. Pokud máte fotku trička potisknutého fotografií psa, je lepší ji pojmenovat tricko-s-pejskem.jpg, než IMG_12345.jpg.

Stejně tak když napíšete popis (`alt` atribut) pouze jako _"Tričko"_, tak vyhledávači s pochopením vašeho obsahu moc nepomůžete.

#### Meta značky

Meta značky pomáhají vyhledávačům pochopit obsah a správcům dovolují zobrazovat ve vyhledávání informace, které chtějí aby, se zobrazovaly.

Těmi nejdůležitějšími meta značkami jsou:

- titulek `<title>Název stránky</title>`
- popisek `<meta name="description" content="Popis stránky">`

Další důležitou meta značkou je viewport, který se používá pro responzivní design. Tato značka slouží k tomu, aby mobilní zařízení nepoužívala výchozí viewport optimalizovaný pro přirozené rozlišení. Do hlavičky tak stačí přidat jeden řádek kódu:

```
<meta name="viewport" content="width=device-width, initial-scale=1" />
```

Bez použití této meta značky se web vykreslí do výchozího rozložení viewportu (ten je většinou 980 pixelů). _Web bude potom vypadat jako na počítači._

Samozřejmě `viewport` meta značka není tak důležitá pro to, aby prohlížeč pochopil strukturu obsahu, ale zlepšuje UX, které je také velice důležité pro SEO.

### Off-page SEO

Oproti on-page SEO, které se stará o optimalizaci jednotlivých stránek, off-page SEO (SEO mimo stránky) je oblast zaměřující se na zvyšování reputace a důvěryhodnosti stránek.

Off-page se je jedním z nejsložitějších kroků v celém SEO procesu, protože zahrnuje vybudování prolinkování s relevantním a kvalitním obsahem vytvořeným někým jiným, na jiných webových stránkách. Budování takzvaných **backlinků**.

Díky **backlinkům** vás Google vnímá jako věrohodný zdroj, za který se jiní tvůrci, kteří na vás odkazují, zaručili.

Off-page SEO se zabývá těmito oblastmi:

- Budováním linků
- Budováním autority stránek
- Tvorbou obsahu na sociálních médiích
- Budováním brandu
- PR a zmínkami v médiích
- Hostujícím blogováním

### Technické SEO

Stránky musí být v první řadě indexovatelné a skenovatelné vyhledávači. Bez toho vás ani nezobrazí ve výsledcích.

Technické SEO se stará o to, aby váš web vyhledávače objevily, procházely, zaindexovaly a zobrazovaly ho ve výsledcích vyhledávání.

Zjednodušeně pomocí technického SEO se snažíte dosáhnout:

- Snadné indexace, průchodnosti a objevitelnosti stránek vyhledávači
- Mobilní použitelnosti
- Řešení duplicit na webu
- Rychlého načítání
- Popisu stránek a obsahu
- Intuitivní a srozumitelné struktury stránek
- Zabezpečení a důvěryhodnosti stránek

Vyhledávačům můžete pomoci při použití souborů, jako jsou `sitemap.xml` nebo `robots.txt`.

Soubor **siteamap.xml** slouží k tomu, aby vyhledávače měly ihned k dispozici mapu stránek. Díky tomu snáze najdou všechny stránky, které na vašem webu jsou.

Soubor **robots.txt** zase slouží k tomu, aby vyhledávače věděly, které stránky chcete indexovat a které ne. Alternativně je možné používat meta značky omezující nebo povolující roboty na stránkách.

```
<!-- meta značka, která zakazuje indexaci -->
<meta name="robots" content="noindex" />


<!-- meta značky, které povolují indexaci -->
<meta name="robots" content="index,follow" />
<meta name="googlebot" content="index,follow" />
```

#### Technické řešení webových stránek

Jednou z **klíčových součástí technického SEO je výkon stránek**. To, jakým způsobem jsou webové stránky technicky postavené a jaké technologie využívají, může ovlivnit, jak se lidé na vašich stránkách chovají.

Vaší pozici totiž mohou ovlivnit i data od reálných uživatelů. Jako rychlost načítání webu nebo Core Web Vitals a UX stránek.

Pro zvýšení výkonu stránek můžete při nejmenším udělat to, že veškeré soubory, které si uživatel stahuje do prohlížeče _(jako html, css nebo javascriptové soubory)_, budou minifikované. To znamená, že jsou očištěny o nepotřebné znaky a je z nich vytvořen nejmenší možný soubor.

Dalšími soubory, které je dobré optimalizovat, jsou obrázky. Mohou být hodně velké a díky tomu jejich stahování může výrazně zpomalit váš web. Pro optimalizaci obrázků doporučujeme využít nové formáty (**_webp_** nebo **_avif_**).

Pro vyhledávače je stejně důležité trvalé _(status kód `301`)_ nebo dočasné _(status kód `302`)_ přesměrování aktuálně nedostupných stránek.

#### Strukturovaná data a Open Graph

Strukturovaná data slouží k popisu obsahu stránek a umí zajistit speciální formát zobrazení ve vyhledávačích Google, takzvané ["Rich Snippets".](https://developers.google.com/search/docs/appearance/structured-data/search-gallery)

Vložením kódu ve standardizovaném formátu můžete dosáhnout specifického zobrazení ve výsledku vyhledávače. A to vám může pomoci zlepšit pozici ve vyhledávači.

Google doporučuje formát **[JSON-LD.](https://json-ld.org/)** Existují ale další formáty například **[Microdata](https://www.w3.org/TR/microdata/)** nebo **[RDFa.](https://www.w3.org/TR/rdfa-lite/)** Pokud můžete, použijte **JSON-LD**. Je nejnovější a oddělíte si data pro vyhledávače a váš HTML kód.

**Open Graph** je formát pro metadata popisující stránku jako celek. Nesnaží se o popis samotného obsahu.

```
<meta property="og:title" content="Titulek">
<meta property="og:image" content="obrazek.jpg">
```

Hlavním účelem **Open Graph** formátu je zobrazovat dodatečné informace při sdílení odkazu na stránky přes sociální sítě. Nepomůže vám se SEO, ale rozhodně pomůže dát uživatelům sociálních sítí, kde odkaz sdílíte, více relevantních informací a zvýšíte tak šanci na proklik.

#### Struktura stránek

Máte prolinkované stránky smysluplně a srozumitelně pro uživatele? Navazuje váš obsah na sebe a prezentujete relevantní informace ve správnou dobu?

Při tvorbě struktury stránek se musíte zaměřit na uživatele a jeho potřeby. Díky tomu dosáhnete vašich business cílů, zvýšíte návštěvnost vašich stránek a pravděpodobně získáte nové klienty.

## SEO nástroje

SEO je hlavně o datech a úspěšné SEO strategie se na data soustředí. Pro vytvoření úspěšné SEO strategie je potřeba vyhodnocovat dosptupná data o vyhledávání a průběžně vyhodnocovat zapracované změny na vašem webu. K tomu můžete použít velké množství nástrojů.

### Google Search Console

Velmi užitečný bezplatný nástroj, který vám nesmí chybět. Pomáhá monitorovat hledané výrazy, prokliky, pozici ve vyhledávání a imprese (počet zobrazeních ve vyhledávačích). Google Search Console ale není jen nástroj pro monitorování. Můžete požádat google o indexaci vašich stránek, vložit odkaz na soubor sitemap (mapu stránek). Další výhodou tohoto nástroje je, že vás upozorní na problémy s indexací nebo problémy s mobilní verzí webu.

### Google Analytics

Nejznámnější a asi nejpoužívanější nástroj na monitorování webových stránek na světě. Zobrazuje statistiky vašich stránek, to jak uživatelé interagují s obsahem, jak dlouho uživatelé stráví na vašich stránkách a pomáhá vám měřit i konverze.

### Google keyword Planner

Tento nástroj je ideální pro hledání nových klíčových slov a návrhů na reklamní kampaně. Poskytuje data o objemu vyhledávání a konkurenceschopnosti klíčových slov, což je klíčové pro plánování efektivních SEO a PPC kampaní.

### Ahrefs

Ahrefs se specializuje na analýzu zpětných odkazů a strategii klíčových slov. Nabízí detailní pohled na zpětné odkazy (backlinky) vaší stránky a pomůže vám identifikovat klíčová slova, na která by se měl zaměřit váš obsah.

### Moz Pro

Moz Pro nabízí nástroje pro sledování klíčových slov, analýzu zpětných odkazů a audit stránek. Tento nástroj je užitečný pro identifikaci SEO příležitostí a sledování výkonu vašeho webu.

## Tipy, jak zlepšit vaše SEO

Ne vždy máte možnost ovlivnit každý aspekt, který ovlivňuje SEO. Co ale můžete ovlivnit jsou kvalita a struktura obsahu, struktura stránek, použitelnost stránek na mobilních zařízeních nebo vhodně vybrané popisky. S tím komplikovanějším vám můžeme [pomoct.](/services/seo/)

### 1. Pište kvalitní obsah

Tvorba kvalitního obsahu je to nejdůležitější. Vytvářejte obsah, který vaši uživatelé hledají a který je zajímá. Zaměřte se na detaily a témata vysvětlujte do hloubky.

Tvořte obsah, kde prokážete vlastní zkušenost a expertýzu. Nikdy nekopírujte obsah, který už existuje. Snažte se vždy vytvořit něco unikátního.

### 2. Používejte hierarchii nadpisů

Na každé stránce byste měli mít 1 nadpis 1. úrovně `<h1>`. Tento nadpis je pro SEO nejdůležitější. Pokuste se do něj vložit klíčové slovo nebo vyhledávací frázi, na kterou se soustředíte.

Na zbytku stránky používejte nadpisy 2. až 6. úrovně `<h2>...<h6>`. Tyto nadpisy strukturujte tak, abyste správně komunikovali hierarchii informací.

### 3. Používejte základní meta značky

Používejte `title` a `description` meta značky pro popis vaší stránky a pro správné zobrazování ve vyhledávačích.

Značku `title` použijte jako nadpis vaší stránky, který uvidí uživatel jako první. Použijte v něm klíčové slovo nebo konkrétní klíčovou frázi.

Značka `description` slouží jako popis stránky. Zahrňte do ní co nejrelevantnější popis. Pokud chcete popsat stránku _"o nás"_, napište krátký popisek vaší firmy nebo přímo vás. Pokud chcete popsat článek, napište krátké shrnutí.

### 4. Postarejte se o správný design a technické řešení

Stránky optimalizujte pro telefony. Používejte cache a minimalizujte počet dat potřebných pro načtení funkční verze stránek.

Soustřeďte se na to, aby váš design byl v první řadě zaměřený na mobilní zařízení.

Všechna data a obrázky minifikujte a optimalizujte. Obrázky můžete optimalizovat snadno pomocí různých nástrojů. My doporučujeme aplikaci [Squoosh,](https://squoosh.app) a pokud potřebujete optimalizovat `.png` obrázky, tak [Tinypng.](https://tinypng.com)

## Shrnutí

SEO se zabývá několika oblastmi – **_tvorbou obsahu_**, **_on‑page SEO_**, **_off‑page SEO_** nebo **_technickým SEO_**. Díky optimalizaci dosáhnete toho, že vás vyhledávače začnou zobrazovat pro relevantní vyhledávací výrazy. Vaše pozice se potom odvíjí od těchto oblastí.

Více než 60 % veškerého provozu na internetu začíná ve vyhledávači. Díky optimalizaci SEO marketingu bude váš web ve vyhledávačích lépe vidět. A pokud se dlouhodobou prací dostanete na 1. pozici ve vyhledávači, můžete získat i více než 30 % všech prokliků.

Pokud dlouhodobě bojujete s organickou návštěvností a chcete dosahovat lepších výsledků pomocí SEO marketingu, rádi vám s tím [pomůžeme](/services/seo/) od analýzy přes optimalizaci, až po správu obsahu.

SEO marketing je dlouhodobý, ale pomůže vám získat stabilní nárůst uživatelů. A na rozdíl od placené PPC reklamy, za jednotlivé prokliky nic neplatíte.
